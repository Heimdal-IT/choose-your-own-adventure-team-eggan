**Gruppeoppgave: Choose Your Own Adventure**

Dere skal lage et tekstbasert spill. Dere bestemmer selv temaet og historien i spillet, men det kan gjerne ha noe med jula å gjøre. Ta gjerne utgangspunkt i en kjent historie eller eventyr. 
Først i spillet skal spilleren velge sin karakter. Spilleren skal da få velge navn, kjønn og andre karakteristikker for karakteren sin. Kanskje kan man velge å være et dyr eller en fantasifigur? Her er det bare å bruke fantasien. 
Gjennom spillet skal spilleren gjøre flere valg, som påvirker gangen i spillet. Det kan være at man må velge mellom forskjellige handlinger, velge hvilken vei man skal gå, eller velge å samhandle med andre karakterer eller objekter i spillet. For eksempel kan man kanskje plukke med seg objekter eller våpen som man kan få bruk for senere i spillet, som kan gjøre det lettere å komme seg gjennom utfordringer i spillet.
Dere bør tenke på hva som skal skje om spilleren "taper" spillet, for eksempel om man dør i spillet. Må man da begynne helt på nytt eller kommer man tilbake til et checkpoint eller lagringspunkt?
Til slutt må dere ha en avslutning (eller flere) på spillet. Hva har helten oppnådd i spillet, hva var poenget?


**Arbeidsmetode**

1. Først må dere planlegge historien dere skal fortelle gjennom spillet. Finn på en begynnelse og en slutt og hvilke valg som får spilleren fra starten til slutten av spillet. Skriv det ned som en sammenhengende historie.
2. Lag flytskjema/storyboard. Lag punkter for hvilke valg spilleren får, og lag piler til forskjellige alternativer, forskjellige stier historien tar. Pass på å ikke gjøre det for avansert, uansett hvilken sti spilleren tar, skal målet/slutten være det samme.
3. Planlegg hvordan dere kan programmere valgene. Hvilke variabler, funksjoner og arrays er viktige å ha med. Bli enige om navn på disse og skriv det ned. Det er viktig når dere skal jobbe sammen.
4. Bryt ned oppgaven i mindre deloppgaver som kan fullføres hver for seg. For eksempel kan separate funksjoner lages hver for seg, og html og css kan også deles opp i mindre oppgaver (skjema, body, design av helheten og enkelte elementer, osv.). Beskriv hver av disse oppgavene og skriv dem ned på "lapper".
5. Fordel oppgavene imellom dere. Her kan dere bruke for eksempel Trello for å lage lapper, fordele disse mellom dere, og angi når en lapp er ferdig.


**Innlevering**

I tillegg til selve programmet/nettsiden, skal dere levere en rapport der dere beskriver fremgangsmåten deres og planleggingen av prosjektet. Legg ved dokumenter dere har brukt i planlegginsfasen og evt bilder som viser hvordan dere har jobbet med oppgaven.
I gruppas repository skal dere lage en mappe som heter ***dokumentasjon***, der dere laster opp rapporten og evt vedlegg og bilder.


**Lykke til**


Husk å ikke tenke for avansert, det viktigste med teksbaserte spill er at spilleren har følelsen av å gjøre valg i spillet, valgene trenger ikke å ha så stor innvirkning på hovedhistorien.
